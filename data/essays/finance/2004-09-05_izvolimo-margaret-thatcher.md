---
title: "Izvolimo Margaret Thatcher!"
tags: ["margaret thatcher", "volitve", "trgi"]
---

# Izvolimo Margaret Thatcher!

[Finance, 5.9.2004](https://www.finance.si/97669/Izvolimo-Margaret-Thatcher)

Predvolilno obdobje je tradicionalen čas nastajanja novih političnih strank, ki pa ne prinašajo nujno novih vsebin. Zavzemanje za bohotenje države ostaja njihova najvidnejša lastnost. Namesto "mi bomo ustvarili" in "mi bomo omogočili" med obljubami še vedno prevladujejo "mi bomo vzeli tistim, ki imajo in dali svojim volivcem" in "mi bomo prepovedali".

Kmalu bosta minili dve leti, odkar je bila v članku Kompas za politične brezdomce opisana politična podoba Slovenije. S tem je bila takratna trditev, da v Sloveniji ni levice, dopolnjena z ugotovitvijo, da so druge politične izbire še precej manj zastopane, saj v Sloveniji ni niti libertarcev niti sodobnega konservativnega gibanja, ki bi navdih iskalo v uspešnih reformah Ronalda Reagana in Margaret Thatcher.

Po drugi svetovni vojni je prišlo do razgradnje alternativ levi etatistični ideologiji. Na zahodu so se na volitvah vsaka štiri leta soočali etatisti, levica, desnica in libertarci, kar je omogočilo zdravo konkurenco svetovnih nazorov. Pri nas pa je bil glavni cilj režima oblikovanje družbe, prežete z vrednotami kolektivizma, ki bodo posameznika spremljale od zibelke do groba.

Kulturnega zaostanka zaradi izgube pol stoletja demokratičnega razvoja še nismo nadomestili, nekdanje stigme so še vedno ugnezdene v vrednostne sisteme mnogih volivcev; do neetatističnih razmišljanj so skrajno nezaupljivi.

Še bolj od izostanka demokratičnega razvoja pa je kritičen izostanek lastniške kulture. Ta je bil vzrok nastanka številnih mitov o kapitalizmu, investiranju in državi kot vreči brez dna. Mnogi se spominjajo brezskrbne porabe v sedemdesetih; spominjajo se hiš in polne zaposlenosti; ne želijo ali ne znajo pa tega povezati s prazno pokojninsko blagajno, gospodarsko zaostalostjo, neobstojem avtocest in druge osnovne infrastrukture ter drugimi negativnimi pojavi. Te zmotne predstave o socializmu kot ekonomsko vzdržnem sistemu brez negativnih posledic danes zmanjšujejo učinkovitost razprav o gospodarskih temah.

Sprejemljivo javno delovanje se zdi zoženo na pluralizem znotraj etatizma, celoten politični prostor pa zamaknjen v levo. Mnogi radikalno levico pogrešajo, v sodobni levici vidijo desnico, libertarce in konservativce pa imajo za nekakšne skrajneže.

Argument, s katerim pretežno socialistični oziroma socialdemokratski ZLSD in LDS uvrščajo na desno, je, da imata številne premožne člane. Zato, tako pravijo, sta stranki kapitala in kot takšni ne moreta biti levi. Poleg tega pa je socialni položaj delavca slab.

Proti tem trditvam govorijo najmanj štirje trdni argumenti.

1)To, da je neka stranka leva, nikoli ni bilo zagotovilo, da v desetletju vladanja ne bo ustvarila svojih elit.

2)Leva usmeritev je združljiva s kapitalskimi interesi protitržnih elit, ki jim monopoli, subvencije in regulacija trga prinašajo rente in ki ne želijo nastopati na svobodnem trgu.

3)Tisti, ki podpirajo subvencioniranje gospodarstva, državno lastništvo, zapiranje trga in druge oblike favoriziranja gospodarskih subjektov, zelo težko krivdo za povezanost politike in kapitala potem naprtijo drugim.

4) Ne gre enačiti določenih politik z njihovimi namišljenimi učinki. Propadli eksperiment socializma je jasno pokazal, da politike prerazdeljevanja ne vodijo nujno do višjega standarda za delavca, uspešne reforme Margaret Thatcher pa, da osovraženi prosti trg lahko zagotavljata državo blaginje. Zato slab socialni položaj delavca ne pomeni nujno, da na oblasti ni levice, temveč je čisto legitimna razlaga tudi, da klasični prerazdeljevalni ukrepi ne delujejo.

Za uvrstitev stranke v politični prostor so zato boljši kazalnik od njenega članstva in špekulacij o tem, kakšni so menda njeni interesi, njena dejanja.

In kakšna država je Slovenija po desetletju koalicij z LDS v glavni vlogi? Oglejmo si brez posebnega vrstnega reda nekaj aktualnih značilnosti naše družbe.

1)Sodimo med države z najbolj obremenjenimi plačami na svetu, visoka progresivnost se začne že pri povprečnih dohodkih.

2)Vlada vodi socialistično ekonomsko politiko, začinjeno s keynesijanstvom; ampak tega je res samo ščepec.

3)Država, ki naj bi monopole preprečevala, jih s svojimi posegi v gospodarstvo v resnici vzdržuje, državni korporativizem in politično kadrovanje sta vsakdanji pojav.

4)Inštitut Cato nas je v letošnjem poročilu Economic Freedom of the World uvrstil na 77. mesto najbolj ekonomsko svobodnih držav; med Egipt, Paragvaj, Bolgarijo in Fidži. Naši domnevni zgledi - Kanada, Irska, Finska, Nizozemska in Švica - so med prvo petnajsterico. V poulični govorici bi rekli, da imajo višje uvrščeni več, in ne manj kapitalizma od nas.

5)V času vse hujše demografske krize imamo najmlajše upokojence v razvitem svetu, po novem z ustavno zajamčenimi pokojninami.

Kazalci jasno kažejo, da je v Sloveniji na oblasti etatistična levica, ki ne priznava ekonomske svobode in katere ideal je navzočnost materinske države na vseh področjih človekovega življenja.

Kdo pa je v opoziciji? Prebiranje programov opozicijskih strank razkrije, da ne ponujajo libertarne ali sodobne konservativne alternative zahodnega kova. To ni nič presenetljivega. Ne le, da si ne želijo tvegati in se izpostavljati z novostmi, temveč se njihovo "konservativno" članstvo v mnogočem s sodobnim konservativizmom sploh ne strinja. Še lani je imela največja opozicijska stranka v svojem imenu naziv social(demokratska), kar je povsod po svetu sinonim za levico.

Predstavnikov opozicije zato ne boste slišali zagovarjati teze, da je za težave socialne države krivo stihijsko prerazdeljevanje po načelu glasnega kričanja in prerivanja ob koritu, nobeden izmed njih ne bo javno izjavil, da nesmotrne socialne politike za vsako ceno niso zdravilo za naše težave, ampak bolezen sama; niti opozoril na problem prenizke produktivnosti in premalo ustvarjenega za našo zamišljeno kvaliteto življenja.

Posledično v političnem prostoru - razen pobud redkih posameznikov - ni dialoga o nekaterih ekonomskih, socialnih in političnih rešitvah, ki v razvitih družbah tradicionalno prihajajo iz vrst libertarcev in sodobnih konservativcev.

Takšen dialog bi bil za Slovenijo nadvse koristen. Da pa bi se tudi zgodil, potrebujemo politično stranko, ki ji laissez faire kapitalizem ne bo pomenil psovke in se bo zavzemala za enakopravnost osebnih izbir, učinkovit in majhen državni aparat, nizke davke in svoboden trg.

Če se zaradi teh razlogov do jeseni še vedno ne boste odločili, komu bi oddali svoj glas, vam predlagam, da vseeno odidete na volišče, na volilni listek dopišete Margaret Thatcher in jo obkrožite kot svojo izbiro. S prazno glasovnico sporočate, da vam je vseeno, kdo in kako v vašem imenu vodi državo. Z glasovanjem za Margaret Thatcher pa, da vam ni vseeno; le primerne izbire ni.

Dajte trgu možnost. Izrazite povpraševanje in pojavila se bo tudi ponudba.