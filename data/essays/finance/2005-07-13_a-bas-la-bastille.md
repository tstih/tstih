---
title: "A bas la Bastille!"
tags: ["zbornice", "zakonodaja", "trgi"]
---

# A bas la Bastille!

[Finance, 13.7.2005](https://www.finance.si/126227/Farsa-gospodarskih-zastopnikov-A-bas-la-Bastille)

Nicolae Andruta Ceausescu je nekaj dni pred svojim padcem organiziral "spontane" demonstracije. Tja prisiljene množice naj bi svet in predvsem domačo javnost prepričale o njegovi moči in široki podpori ljudstva, ki da jo uživa.

Če bi mi takrat kdo dejal, da bodo letos v Sloveniji isti proletkultovski konstrukti uporabljeni za argumentiranje prisilnega članstva podjetij v gospodarski zbornici, bi ga verjetno poskušal pomiriti z: "Ne skrbi, kaj takšnega se pri nas ne more zgoditi."

In vendar predstavniki zbornice in lojalisti, ki zastopajo izrazito manjšinska stališča in v gospodarstvu ne uživajo omembe vredne podpore, kot argumente za prisilno članstvo navajajo svojo domnevno moč in svoje zastopanje v članstvo prisiljenih podjetij.

Če omenjene hipoteze držijo, prostovoljno članstvo v zbornici ne more biti kamen spotike. Česa je domnevno močne zbornice, ki dobro zastopa interese gospodarstva, lahko strah? Da jo večina članov ob prvi priložnosti v stampedu ucvre iz paradiža?

Totalitaristična stališča o članstvu zbornice, ki jih zagovarja vodstvo, poglabljajo prepad med njimi in slovenskimi podjetniki. S tem Jožko Čuk ruši mostove; če bo zakon sprejet v predlagani obliki in se bodo podjetniki lahko brez prisile odločali o članstvu, bodo takšno delovanje kaznovali z izstopom.

Je odziv Jožka Čuka le nepremišljen, ali pa zbornici namerno uničuje možnosti preživetja na trgu, da bi zvišal stave in zagovornike prostovoljnega članstva z ministrom Andrejem Vizjakom na čelu prisilil k umiku?

Ne glede na njegove motive brezkompromisno in uničevalno vedenje ni skladno z ustvarjalnim duhom gospodarstva, ki naj bi ga zastopal; sočutje pa si zasluži tudi 250 zaposlenih v zbornici, ki jim je njihov general namenil vlogo kamikaz.

Če sodimo po rezultatih, v Sloveniji v preteklosti ni bilo močnega in učinkovitega zastopnika gospodarstva. Socialni dialog pod prejšnjo vlado je bil farsa, gospodarska zbornica je delovala kot peta kolona, ki je legitimirala posege politike v gospodarstvo.

Med podjetniki vlada precejšen odpor do obveznega članstva, zato ker razumejo vzroke in občutijo posledice teh politik. Vodstvo zbornice ni idealno, vendar to ni glavna težava. Vsaka zbornica, katere financiranje bo odvisno od dobre volje politike (zakonodajalca), in ne interesov članstva, bo podrejena politiki.

Zato morebitna zamenjava vodstva zbornice ne odpravlja težave. Politika vladajoče koalicije, ki je resna v svojih namenih umakniti državo iz gospodarstva, mora vsebovati tudi spremembo narave zborničnega sistema.

V sodobnem, tržnem gospodarstvu je prisilno članstvo v gospodarskih zbornicah (germano-frankovski model) orodje preteklosti. Večina zahodnih držav, med njimi Irska, Švedska, ZDA, Finska, Danska, Švica, Belgija in Velika Britanija, se je odločila za prostovoljno članstvo. Model prisilnega članstva je preživel le v okoljih, kjer je vez med politiko in gospodarstvom izrazita; v Nemčiji, Franciji in pri posnemovalcih.

V duhu Evrope je, da partnerji v socialnem dialogu sodelujemo prostovoljno. Na to nas je Evropa opozorila že leta 2003 v poročilu o napredku Slovenije pri približevanju in nas pozvala, naj storimo več za oblikovanje združenj delodajalcev na prostovoljni podlagi. To kot vrednoto sprejemajo mnogi sindikati, saj se zavedajo, da so dogovori, ki jih delodajalci tako sprejmejo, trdnejši. Ne nazadnje tudi sami ne poznajo obveznega članstva.

Strahovi, da bo država v primeru prostovoljnega članstva v zbornici ostala brez močnega predstavnika gospodarstva za socialni dialog, temeljijo na zgrešenem prepričanju, da je sedanji sogovornik močan in predstavlja gospodarstvo.

Slovensko gospodarstvo se je sposobno organizirati samo. Slovenski podjetniki znajo ovrednotiti svoje koristi bolje od uradniških elit. Ustvarimo torej razmere, ki bodo podjetjem omogočale organiziranje po lastni presoji in dobili bomo zastopnike gospodarstva, ki bodo razumeli interes svojih članov.

Kandidati za zastopnike gospodarstva naj za svojo izvolitev pokažejo nekaj podjetniške kredibilnosti in na trgu poskrbijo za lastno financiranje; ne nazadnje mora to znati čisto vsak član zbornice.