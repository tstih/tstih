---
title: "Po referendumu bo RTV le še medij zmagovalcev"
tags: ["reforme", "zakonodaja", "trgi", "mediji", "privatizacija"]
---

# Po referendumu bo RTV le še medij zmagovalcev

[Finance, 10.8.2005](https://www.finance.si/128330/Po-referendumu-bo-RTV-le-se-medij-zmagovalcev)

Državljanke in državljani Slovenije bomo 25. septembra glasovali o prihodnosti javnega medija. Opozicija in pozicija nas nagovarjata vsaka s svojo zgodbo in se potegujeta za naš glas.

Desnica RTV očita pristranskost. Ta naj bi bila posledica neposrednih političnih vplivov in tudi zgodovinskega razvoja. V preteklosti naj bi imeli možnost zaposlitve na RTV le indoktrinirani kadri, ki so po zlomu nekdanjega režima ostali na svojih položajih. S svojim vplivom naj bi ustvarjali ozračje bona fide pristranskosti, ki naj bi bila naravna posledica njihovega vrednostnega sistema in se je navadno sploh ne zavedajo. Tako naj bi bila državljankam in državljanom odvzeta možnost spoznati nekatera - na zahodu običajna - politična razmišljanja; če ta vseeno prodrejo v medijski prostor, pa naj bi bila divje napadana in stigmatizirana z metodami kulturnega boja. To je po mnenju desnice v nasprotju s cilji javnega medija: pluralizmom, izobraževanjem, publiciteto manjšinskih mnenj ter nepristranskim obveščanjem državljank in državljanov. Današnja RTV je po njihovem mnenju leviatan, ki širi enoumje in stigmatizira nelevičarska razmišljanja. Razmišljanje desnice se konča s sklepom, da levica z branjenjem televizijskih in radijskih elit brani svoj prevladujoč javnomnenjski vpliv, zato si prizadevajo razmere uravnotežiti.

# Referendum bo težave le pometel pod preprogo

Levica zavrača obtožbe o pristranskosti in ne vidi v delovanju javnega medija nobenih težav ter verjame, da je dober. Ob tem izraža strahove, da bi aktivnejše omejevanje moči tistega dela civilne družbe, ki nadzira RTV, vzpostavilo novo razmerje moči, ki naj bi bilo bolj naklonjeno desnici. Vladajoča koalicija naj bi s tem prevzela nadzor nad najvplivnejšim medijem v državi. Takšne, po mnenju levice velike in zastrašujoče premike želi preprečiti z referendumom.

Vprašanje za 620 milijonov tolarjev je, ali takšne spore reševati z referendumi. Odgovor na to je odgovor na vprašanje, ali lahko radio in televizijo, ki delujeta v skladu z željami le dela državljank in državljanov, imenujemo javna.

Pravijo, da je pot v pekel tlakovana z najboljšimi nameni. Zdi se, da bo pravičniški srd dobromisleče spremenil v rablje javnega medija. Ne glede na to, katera stran zmaga, bo namreč njegova javnost za vedno izgubljena. Po referendumu bo le še medij zmagovalcev.

Kljub tej žrtvi nakopičenih težav ne bomo rešili, ampak jih bomo le pometli pod preprogo. Ta spor v različnih oblikah traja že več kot desetletje, globoka in dolgotrajna nasprotja pa se zelo težko zgladijo s preglasovanjem. V najboljšem primeru bomo imeli mir do naslednjih prelomnih volitev.

# RTV je smiselno prodati

Državljanke in državljani se lahko ob tem upravičeno sprašujemo, zakaj ne bi stranke, lobiji in civilna družba, ki želijo narekovati radijske in televizijske programe, te svoje legitimne želje financirali iz lastnega žepa. Če spoštujemo drug drugega, se ne bi smeli medsebojno prisiljevati v financiranje medija, ki ne bo deloval skladno z željami vseh.

Namesto tega naj država raje ustvarja razmere za čim bolj svobodno delovanje zasebnih medijev. Trg z optimalno razporeditvijo za širino ponudbe poskrbi veliko uspešneje kot uradništvo. Državljanke in državljani laže uresničujejo svoj javni interes, če imajo bogato izbiro zasebnih medijev, kot s pohodom skozi labirinte enega, spolitiziranega in togega javnega medija, kjer je mogoče uspeti le z dobrimi zvezami s tistim delom civilne družbe, ki ga nadzira.

RTV je zato smiselno prodati. Da bi se zmanjšala nevarnost nastanka zasebnega monopola, bi lahko RTV pred prodajo razdrobili na manjše, zaokrožene enote. S tem bi se zagotovila ustrezna kakovost vseh hčerinskih medijev, gledanost pa bi se enakomerno porazdelila. Nato bi prodali vsak medij posebej. Takšna delitev bi najbrž zmanjšala skupni izkupiček države. To je cena neukrepanja v preteklosti. Dovolili smo, da iz majhne pisarne zraste največji medij v državi, ki - financiran iz naročnin - duši trg.

Ena od možnosti je, da bi se s kupnino ustanovil poseben sklad, katerega financiranje bi bilo čim bolj neodvisno od države. V najboljšem primeru naj sklad po nekem prehodnem obdobju ne bi več obremenjeval davkoplačevalk in davkoplačevalcev. Svoje delovanje bi pokrival iz dobičkov iz vlaganj. Takšen sklad bi ustvarjanje in predvajanje majhnega števila apolitičnih oddaj nacionalnega pomena, denimo programov za narodne manjšine ali Slovensko vojsko, z javnimi razpisi dajal v zunanje izvajanje zasebnim medijem. Namesto nekaj tisoč bi imel nekaj deset zaposlenih. Omejeno bi lahko financiral še majhno število tistih tehničnih služb nekdanje RTV, ki dokazljivo spodbujajo delovanje medijskega trga. Te bi postale plačljivi javni servisi za vse medije. Po svojem idejnem predhodniku bi se lahko imenoval - sklad za pluralizacijo medijev.

Spoštovane poslanke in poslanci, referendum je dokaz, da se državljanke in državljani ne zmoremo dogovoriti o skupni viziji javnega medija. Zato vas pozivam, da poiščete način, da se na referendumu ne bomo samo opredeljevali za nov zakon o RTV ali proti njemu, ampak bomo odgovarjali tudi na vprašanje, ali javni medij sploh še želimo.