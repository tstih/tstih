---
title: "Za kakovostno javno šolstvo? Se strinjam"
tags: ["reforme", "zakonodaja", "trgi", "šolstvo"]
---

# Za kakovostno javno šolstvo? Se strinjam

[Finance, 27.12.2007](https://www.finance.si/200464/Za-kakovostno-javno-solstvo-Se-strinjam)

> Naši otroci so postali predmet kulturnega boja.

Študija PISA 2006, ki jo je objavila organizacija OECD in meri učinkovitost nacionalnih izobraževalnih sistemov Slovenije med 58 državami v nobeni kategoriji ni uvrstila med prvih deset. S tem rezultatom ne smemo biti zadovoljni. Gre za prihodnost naših otrok.

Najučinkovitejše sredstvo za dvig kakovosti državnih šol je konkurenca. Ta je lahko zunanja ali pa notranja. Eno uspešnejših uvedb zunanje konkurence v šolski sistem so leta 1992 izvedli švedski liberalci. Za osnovne in srednje šole so uvedli vavčerske programe. Država je namesto direktnega financiranja šol staršem razdelila vavčerje. Z njimi so lahko svojemu otroku plačali šolanje na šoli po lastni izbiri. Posodobitev je pospešila razvoj zasebnega šolstva, zaradi konkurence pa so se izboljšali poslovni in akademski učinki državnih šol. Pridobitve novosti so danes tako očitne, da jo podpirajo celo večji šolski sindikati.

## Kaj je javno šolstvo?

Poslanstvo proračunskega financiranja izobraževanja je zagotavljanje možnosti izobrazbe za vse, ne glede na njihovo poreklo. Financiranje izobraževanja in izvajanje izobraževanja sta ločeni. Javni šolski sistem je sistem, v katerem država financira izobraževanje. Javni šolski sistem je lahko tudi sistem, v katerem se izobraževanje izvaja tudi v zasebnih šolah; če država zagotavlja financiranje pod enakimi pogoji za vse otroke.

## Kako bi uvedli vavčerski sistem

Uvedba vavčerskega programa v osnovne in srednje šole v gosto naseljenih krajih bi imela pod ustreznimi pogoji dobre možnosti za uspeh. Drugače pa bi bilo na podeželskih šolah z malo otroki, predvsem zaradi dnevnih migracij staršev. Za zagotovitev enake možnosti dostopa do izobrazbe za vse otroke bi morali sistem vavčerjev nadgraditi s sistemom bonusov, ki bi podeželskim (oziroma posebnim) šolam omogoči nemoteno delovanje.

Švedska se je pri uvedbi konkurence med šolami lahko zanašala na tradicijo tržne ekonomije in protestantsko etiko. Slovenija je vrednostno še vedno razpeta med socialni populizem in globalno realnost. Uvedba vavčerskega sistema po načelu velikega poka bi zato povzročila pretrese, ki bi kratkoročno vplivali na kakovost šolstva. Naše državne šole niso pripravljene na zasebno konkurenco.

Kakršnokoli uvajanje vavčerjev je zato smiselno šele po globokem razmisleku izboljšanju kakovosti državnih šol.

## Zvišanje kakovosti državnih šol

Da bi lahko kakovost izboljšali, jo moramo najprej meriti. Izdelati moramo objektivna in transparentna merila za pogosto - najmanj vsakoletno - merjenje učinkov šol. Če to počnemo le ob koncu izobraževanja, smo zamudili priložnost za sprotno odpravljanje napak. Merila ne smejo upoštevati le učnega uspeha, ampak tudi mehke dejavnike, denimo težavnost okolja ali kakovost vzgoje. Če šola, ki jo obiskujejo večinoma otroci iz odrinjenih etničnih manjšin, doseže povprečen rezultat na državni ravni, je to večji uspeh, kot če to uspe elitni ljubljanski šoli. Ker vavčerski sistem prepušča izbiro šole staršem, je vloga države poskrbeti za informacije o njihovi kakovosti. Hkrati je v javnem interesu, da se izplačilo vavčerjev pogojuje z doseganjem minimalne kakovosti izobraževanja zasebnih in državnih izvajalcev v okviru javnega izobraževanja.

Ravnatelj državne šole mora biti v takih razmerah delovanja veliko bolj vešč poslovodenja, kot pa se zahteva od ravnateljev v sistemu državnih šol. Sedanje psevdosamoupravne postopke imenovanja naj nadomestijo javni razpisi. Če naj nosi odgovornost za konkurenčnost šole, mora imeti možnost samostojnega odločanja. Med nove pristojnosti je poleg odločanja o plačni politiki smiselno uvrstiti še sklepanje pogodb o izvedbi poučevanja predmetov ali modulov z zunanjimi pogodbenimi partnerji - po lastni presoji in s polno odgovornostjo.

Sedanja učiteljska plačna politika, ki meri predvsem stalnost in izobrazbo, povzroča negativno selekcijo učiteljev in ne zagotavlja ustreznega nagrajevanja. Treba jo je nadomestiti s plačno politiko, ki bo upoštevala izmerjene rezultate oziroma kakovost učnega procesa. Te je mogoče pri vsakem učitelju sistematično spremljati v absolutnem in v relativnem smislu - v primerjavi z drugimi šolami, v primerjavi z uspehom učiteljev na isti šoli pri istih otrocih ter kot relativni napredek v primerjavi z lanskimi rezultati. Dobri učitelji si zaslužijo veliko višje plače, ne pa vsi. Plačna politika naj poleg učnega uspeha upošteva še težavnost okolja. Da bi bil poklic učitelja bolj privlačen, bi bilo treba razmisliti o upoštevanju tržne vrednosti njegovega znanja. Če je matematik v gospodarstvu bolj cenjen od sociologa - ali naj imata v državni šoli enako plačo? Le tako bi bilo mogoče privabiti in dolgoročno obdržati najboljše učitelje.

## Prvi pogoj za spremembe

Naši otroci so postali predmet kulturnega boja. Medtem, ko levica želi predvsem zaščititi interes sindikatov na škodo davkoplačevalcev in kar najbolj omejiti konkurenco, desnica želi šolski sistem, ki bi spodbujal nastajanje zasebnih šol na osnovi krščanske etike. Obe strani pa pri zagovarjanju svojih ozkih interesov ne upoštevata dovolj interesa družin, ki si želijo kakovostno izobrazbo za svoje otroke, interesa učiteljev in ravnateljev, ki bi lahko v bolj odprtem sistemu kakovostneje, učinkoviteje in ne nazadnje tudi bolj podjetno izvajali izobraževanje otrok, in interesa nas, davkoplačevalcev, da za vloženi denar otroci pridobijo najkakovostnejšo izobrazbo. Liberalci si želimo, da bi parlamentarne stranke našle pogum za opustitev najbolj skrajnih stališč. Če želimo vrhunske rezultate, potrebujemo spremembe, ne uporabe otrok kot orožja v boju strankarskih elit za oblast!