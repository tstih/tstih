---
title: "Sklad za boljši jutri"
tags: ["reforme", "zakonodaja", "trgi", "pokojnine", "vizije"]
---

# Sklad za boljši jutri

[Finance, 30.9.2010](https://www.finance.si/290819/Sklad-za-boljsi-jutri)

> Predstavljajte si Slovenijo, v kateri bi prihodnji generaciji zapustili prihranke namesto dolgov. Slovenijo, ki bi vsakemu omogočila visoko šolanje na eni izmed sto najboljših svetovnih univerz. Utopične misli ob zategovanje pasu, ki ga obljublja vlada? Kje bi bilo človeštvo brez sanjačev?

Konec recesije je priložnost za njihovo uresničitev. Strah, ki se je zajedel v kosti vlagateljev, in majhni donosi obveznic bodo ustvarili investicijske priložnosti desetletja. Kot družba se moramo odločiti, ali jih bomo izrabili ali pa bomo trepetali v strahu pred njimi.

V Sloveniji se vsako leto rodi 22 tisoč otrok. Če je za nas prepozno, zanje ni. Ob rojstvu vsakemu izmed njih iz proračuna vplačajmo na individualni račun 20 tisoč današnjih evrov. Imenujmo sklad, kjer se bo ta denar zbiral, Sklad za boljši jutri.

## Kako do sredstev

Štiristo štirideset milijonov evrov, kolikor jih potrebujemo za program, lahko pridobimo iz številnih virov. Najkoristneje bi bilo krčenje števila zaposlenih v javnem sektorju, saj so rezerve tam zelo velike. Krčenje zaposlenosti za le dva odstotka na leto prihodnja štiri leta bi vsako leto sprostilo zadosti denarja za potrebe programa. Obstajajo pa še drugi viri. Programu bi lahko namenili del otroških dodatkov, del starševskih davčnih olajšav in celo del iz dohodnin staršev, da se zagotovi njihova participacija.

Na Skladu za boljši jutri bi lahko vsak upravičenec zbrani denar porabil za svoje višje ali visoko izobraževanje. Ob razmeroma konservativnem, šestodstotnem povprečnem letnem donosu (po plačilu provizij za upravljanje) in ciljni dvoodstotni inflaciji bi imel upravičenec pri 19 letih na individualnem računu ekvivalent današnjih 40 tisoč evrov.

## Za kakovostno visoko šolstvo

Univerze, ki bi želele tekmovati za sredstva, bi morale ponujati programe, ki bi jih lahko v celoti poplačali iz teh. Izjeme bi bile tiste, ki so visoko uvrščene na mednarodnih lestvicah. Te bi lahko ponujale dražje programe, razliko med sredstvi v skladu in ceno študija pa bi moral vsak doplačati sam.

Upravičenec bi se lahko za študij odločil v kateremkoli življenjskem obdobju. Dolžina študija bi bila omejena s sredstvi na računu. Vsa neporabljena sredstva z njegovega individualnega računa pa bi se po 60 letih konvertirala v njegov pokojninski steber. Upravičenec, ki se ne bi odločil za študij, bi imel v pokojninskem stebru po 60 letih ob zgornjih predpostavkah prihranjen ekvivalent današnjih 200 tisoč evrov. V primeru njegove prezgodnje smrti bi njegova sredstva izplačali kot premijo življenjskega zavarovanja njegovim mladoletnim otrokom, če jih ne bi imel, pa bi jih vplačali v sklad prihodnjih generacij.

## Kje so pasti?

Na prvi pogled se zdi, da bi imel takšen program le pozitivne učinke - poceni visoko šolstvo in dvig njegove kakovosti; izginotje javnih univerz in ministrstva; dobo varčevanja za pokojnino bi podaljšali na 60 let s precejšnjim začetnim vložkom in s tem dolgoročno razbremenili javno pokojninsko blagajno; rešili bi demografsko vprašanje, saj bi se pokojnine plemenitile po vsem svetu in njihova rast ne bi bila več odvisna od rodnosti in rasti slovenskega gospodarstva; vsem državljankam in državljanom bi ponujali primerljive izhodiščne pogoje za življenje; povrhu pa bi danes zmanjšali javni sektor in prihrankov ne bi porabili, ampak privarčevali za tiste, ki bodo odplačevali naše dolgove.

A kaj, ko so sklade, ki smo jih v Sloveniji ustanovili v preteklosti, politiki namesto za plemenitenje pokojninskih prihrankov in odškodninskih sredstev zlorabili za nadzor gospodarstva, za podporo nepreglednim privatizacijam, za povzpenjanje v fotelje velikih državnih podjetij in celo za obvladovanje medijev; vse skupaj pa so zavijali v celofan mencingerjanskega nacionalnega interesa.

## Decentralizirano upravljanje

Da se to ne bi ponovilo, bi morali upravljanje sklada decentralizirati. Sklad bi upravljal svet varuhov sklada, ki bi ga sestavili iz izkušenih upraviteljev s pomočjo mednarodnih razpisov v okoljih z dolgo finančno tradicijo. Izbrani varuhi bi skupaj določili strategijo vlaganja, upravljanje tveganj in za vsako področje vlaganja jasne benchmarke. Potem pa bi sredstva razdelili med številne zasebne (in neodvisne) upravitelje. Korupcija bi tako izgubila vsak smisel, saj sredstva ne bi bila več dovolj koncentrirana, da bi omogočala izplačevanje koruptivnih provizij.

Upraviteljem bi se delila neenakomerno, in sicer več tistim, ki so v minulih letih bolje upravljali svoj delež, in manj tistim, ki so imeli slabše rezultate; podpovprečnost pa bi se kaznovala z odpovedjo pogodbe o upravljanju.

Preprečiti bi bilo treba še eno bolezen slovenskih regulatorjev - pretiravanje z jamstvi. Ne želimo pravil, ki bodo nabor vrednostnih papirjev skrčila le na kratkoročne državne obveznice, celoten program pa bo postal neučinkovit. Če lahko tvega avstralski FutureFund, ki vladi pomaga odplačevati pokojnine, lahko tvegamo tudi mi.

## Sprememba vrednot

Najbolj pomembna sprememba, ki jo Sklad za boljši jutri potrebuje za uspeh, pa je sprememba vrednot. V javnosti je treba zbuditi zavedanje, da so v teh skladih šolnine in pokojnine njihovih otrok in da gre za eno izmed najpomembnejših naložb v njihovem življenju. Po vseh večjih mestih v Sloveniji bi morali na najvišje stavbe ali cerkve namestiti prikazovalnike sredstev, starši pa bi morali prek spleta vsak trenutek imeti vpogled v sredstva svojih otrok in v svoja sredstva, ko prve generacije odrastejo. Narodi postanejo uspešni, ko se volivci začnejo zavedati svoje odgovornosti nadzirati oblast.

Po zdravi kmečki pameti se moramo na tem mestu vprašati, kaj če bo zgodovina v prihodnjih 60 letih zavila v nepričakovano smer. Razliko bomo pokrili iz davkov. Kot to počnemo danes.

Kdor bi pred 60 leti na zahodu stavil na katastrofične scenarije, bi to stavo izgubil. Donosi so bili veliki, inflacija je bila zmerna. Zato danes razviti narodi ustvarjajo pokojninske prihranke. V resnici pa odgovora na vprašanje, ali bo kapitalizem deloval, dokler naši otroci ne osivijo, nima nihče izmed njih.

Tvegajmo še mi.