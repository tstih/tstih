---
title: "Nekdo je skrbno pripravil teren, spet"
tags: ["privatizacija", "telekom", "trgi", "globoka država"]
---

# Nekdo je skrbno pripravil teren, spet

[+Portal Plus, 22.1.2015](https://www.portalplus.si/666/gostujoca-kolumna-nekdo-je-skrbno-pripravil-teren-spet/)

> Prispevek pisem v ozračju rušenja še ene slovenske vlade, ki ga je danes napovedala Združena levica, s tem ko je predsedniku vlade poslala "Pismo interpelacije o Telekomu"

Trezen človek bi v njem prepoznal zgolj še en dokaz, da Telekom v državni lasti ne more normalno poslovati. Je samo zadnji primer, kako pri nas vsako poslovno potezo državnega podjetja politik, željan medijske pozornosti, lahko spolitizira, in to mimo ustreznih inštitucij korporativnega upravljanja, kot sta nadzorni svet podjetja in njegova skupščina.

Pismo se končuje z besedami: "Kot najvišji funkcionar izvršne veje oblasti ste dolžni in pristojni preprečiti oškodovanje države in njenih državljanov /o.p. in zaustaviti privatizacijo Telekoma/. Če tega ne boste storili, boste tudi sami opustili dolžno ravnanje." Ve se, kaj je kazen za opustitev dolžnega ravnanja predsednika vlade, ne?

Nekdo je skrbno pripravil teren. Sprožil je peticijo in poskrbel, da je bila od prvega dne medijsko podprta na način, ki je v državi dostopen redkim. Ko mu skrivanje pod pelerino civilne družbe ni uspelo, ker se je na drugi strani pojavila dejanska civilna družba, je posegel po običajnem repertoarju. 

Sprožil je novo KPK afero, katere akter je (znova!) predsednik vlade.  Sistematično je preučil notranje odnose in šibkosti v stranki predsednika vlade. Za to je potreboval notranje sodelavce. Organiziral je poneverbo dveh dopisov o načrtovanem padcu vlade. Oba dopisa, čeprav anonimna in brez vsakih oznak, je spravil v medije. In to v prime-timeu. In na koncu zagrozil neposredno: "Konec privatizacije Telekoma ali interpelacija!"

Ob tem pa še vedno nima imena in priimka. Vsej medijski mašineriji navkljub je uspel zakriti svoje sledi. Umazane in manipulativne poteze je vlekel iz teme. Z metodami in na način, kot bi bil v vojni s slovensko demokracijo.

Je to res država, ki jo želite? Ne morem reči, da sem pobudnik in soorganizator peticije ZA privatizacijo postal zaradi teh dogodkov, ker so se zgodili pozneje. To sem postal zato, ker se te iste stvari ponavljajo že petindvajseto leto.

Vsak človek želi nekoč v življenju svojih vnukom povedati junaško zgodbo. Moja bo o peticiji ZA privatizacijo. V Sloveniji je dolgo veljalo, da je treba nasprotnikom privatizacije popuščati, ker da jih je preveč. In da je možno kaj doseči le z lisičjo ponižnostjo. Kot tisti aforizem: "Ko se pogovarjam o diktatorju Titu z običajnimi ljudmi, izražam svoj prezir. Ko se pogovarjam o njem z njegovimi oboževalci, pa svoje spoštovanje, ker vem, kako nori so."

Manjšina, ki jim državno obvladovanje gospodarstva omogoča lagodno življenje, ob vsaki najmanjši grožnji sproži obsežno medijsko "pranje". Prestrašena politika in gospodarske zbornice, ki so ravno zaradi državnega lastništva gospodarstva še vedno preveč pod vplivom politike, pa tovrstnemu radikalizmu nasprotujejo kar se da mehko; z argumenti, da smo nujne ukrepe že obljubili Bruslju, da bodo spremembe komaj opazne in da bodo v zameno zanje gospodarstvu naložena nova bremena in sprejeta nova regulacija.

Do kdaj še? Do kdaj se bomo v Sloveniji še opravičevali za vsako pametno stvar, ki jo storimo? Do kdaj bomo v medijih še brali slavljenje ekonomskega samomorilstva in čudaškosti, ki vodita le v bedo in revščino kot humanizma, intelektualnosti in iskanja pravičnejših družbenih redov; treznosti, zdrave pameti in preizkušenih receptov pa kot "ideologije, ki ne deluje"? Številne mednarodne študije (le z njihovim citiranjem bi lahko napolnil to kolumno) ugotavljajo, da podjetja v državni lasti dosegajo slabše rezultate od podjetij v zasebni lasti. Pa tudi tiste najnovejše za Slovenijo in na primerih konkretnih podjetij, o katerih se pogovarjamo, npr. Georgieva in Riquelme (2013), Domadenik, Prašnikar in Svejnar (2014), Rojc (2014). Slovenija ob teh dejstvih res ne potrebuje strategije in argumentov o tem, zakaj izstopiti iz podjetij. Slovenija bi potrebovala kvečjemu prekleto dobro strategijo in argumente o tem, zakaj naj bi kljub katastrofalnim rezultatom še naprej ostala lastnica podjetij!

Mednarodni borzni indeksi, denimo Dow Jones in DAX, so lani dosegli najvišje stopnje v vsej svoji zgodovini. Trgi se utapljajo v poplavi poceni denarja. Govoriti, da gre pri privatizaciji za razprodajo, je zato navadna gostilniška neumnost. Trenutek ne bi mogel biti bolj pravi. Cene naših podjetij niso nikakršna posledica globalne finančne krize! Resnica je ravno obratna - če se cene komu zdijo prenizke, je to zgolj zato, ker so bila ta podjetja v lasti države tako slabo upravljana. In ker delujejo v okolju s strukturnimi problemi, med katerimi tuji vlagatelji na prvih mestih izpostavljajo eno najvišjih stopenj državnega lastništva v razvitem svetu.

Do kdaj se bodo mnogi v naši državi še bali te in druge preproste resnice izreči na glas? 

Mi smo se odločili, da do 16. januarja 2015. 

Vesel sem, da sem se lahko združil z odlično skupino mladih in pogumnih - Damirjem Črncecem, Jako Šobo, Rokom Novakom, Tanjo Štumberger, Matejem Petrišičem, Markom Borisom Andrijančičem in z vsemi drugim, ki jih kolumna ne omogoča našteti, pa so vsi prispevali veliko – in skupaj z njimi v praksi preizkusil, ali je ta strah upravičen, ali pa je le strah.

Po samo šestih dneh se je izkazalo, da nismo edini, ki imajo dovolj! Zdaj cela država ve, da medijsko prenapihnjeni narodni tribuni tudi približno ne govorijo v imenu vsega naroda. Zgolj in samo zase.