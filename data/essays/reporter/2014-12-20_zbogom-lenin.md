# Zbogom, Lenin! 

[1. del](#1-del)

[2. del](#2-del)

[3. del](#3-del)

## 1. del

[Reporter, 20.12.2014](https://reporter.si/clanek/kolumnisti/tomaz-stih-zbogom-lenin-480107)

Čeprav je bilo vaše življenje trdo, večkrat grenko kot sladko; vas ni pripravilo na dozo arogance in odtujenosti, ki je tisti dan vela iz izjav Mira Cerarja o gospodarstvu. Ob gledanju Dnevnika ste od samega razburjenja padli v komo, iz katere se niste prebudili dvajset let.

Danes je 17. marec 2035. Zaključujete dolgotrajen postopek rehabilitacije. Na koncu vsakega dne vam terapevtka opisuje tuj svet in vas pripravlja na življenje v njem. Vmes se je zgodilo nepojmljivo. V Sloveniji se je spremenil družbeni red. Slovenci ne živimo več v socializmu, ampak v kapitalizmu. Današnja tema rehabilitacije je privatizacija.

»Državnega podjetništva ni več. Pa saj tudi nikoli ni bilo ne podjetništvo ne državno. Donosi na premoženje so bili tako klavrni, da bi bilo mnogo varneje vse skupaj prodati in denar naložili na običajne varčevalne račune. Nekega dne je zmanjkalo tistih, ki so temu nasprotovali, zato smo nekaj podobnega tudi storili. Rezultati so bili tako dobri, da smo privatizacijo razširili na strateška podjetja in na javne podsisteme: zdravstvo, šolstvo in pokojninsko piramidno shemo. Vse!

Ko ni bilo več državnih podjetij, je usahnila z njimi povezana korupcija. Tajne določbe koalicijskih pogodb in na prtičke dragih restavracij zapisane kvote koalicijskih članic v nadzornih svetih in upravah državnih podjetij danes hranijo v muzejih. Koalicije so politično stabilnejše, saj so v preteklosti najpogosteje razpadle, ko so napovedale sprejetje smernic upravljanja državnega premoženja, ki niso bile povsem cerarjanske.

V organe političnih strank se članom z napačnimi ambicijami ne izplača več kandidirati: saj po njih ni več mogoče v nadzorne svete in uprave podjetij. Zato je v strankah manj notranjih konfliktov in več politike. Celo generalni sekretarji niso več agencije one-man-body-shopping državnih podjetij, ampak graditelji skupnosti.

Ministrstva so skrčila, odkar v njihovi sestavi ni več organov, ki so bedeli nad državnimi podjetji. Ministrske ekipe niso več zasute z lobiranji za dokapitalizacije, vlečenjem vzvodov za sestavljanje vodstvenih ekip podjetij ipd., lahko se posvečajo temeljnim nalogam. Državne sklade smo razpustili; preostale portfeljske naložbe dali v upravljanje najboljšim svetovnim skladom; genialni kadri, ki so jih te institucije toliko let monopolizirale, so naposled svoje velike strateške izkušnje začeli prenašati v zasebni sektor. Npr. Marko Golob, s. p., že petnajst let peče najokusnejše pleskavice na Tromostovju.

S privatizacijo šolstva in zdravstva smo depolitizirali sindikate. Država skrbi za javno dostopnost zdravstva in šolstva za vse, za izvajanje storitev pa najema zasebnike. S plačevanjem za učinke namesto birokratskih plačnih sistemov se sistem nagrajevanja znotraj podjetij oblikuje prosto, sindikati pa se namesto z državo pogajajo s podjetniki. Tudi splošnih stavk v zasebnem šolstvu in zdravstvu ni.

Ko je po 25 letih berlinski zid padel tudi za gospodarstvo, tuji vlagatelji niso prinesli le kapitala, ampak tudi znanje in izkušnje in vključenost v poslovne integracije. Vse za njihov dobiček in v splošno korist. Tujci so na začetku storili, česar si domači politični nastavljenci niso upali. Odpuščali so. Državna podjetja so imela v primerjavi s konkurenco preveč zaposlenih, vztrajanje pri dodatnih zavezah je bilo zgolj prikrito nasprotovanje privatizaciji. Vendar pa je bil učinek odpuščanja kratkoročen. Srednjeročno so podjetja postala konkurenčnejša in se začela hitreje razvijati in rasti. Že v nekaj letih so nadomestila vsa izgubljena delovna mesta.

Menedžment je začel zoreti, ko je postalo jasno, da zasebni lastniki odgovorne vloge raje kot polit-komisarjem zaupajo ljudem, ki so se v gospodarstvu kalili dolga leta; čeravno govorijo maj všečno. Kultura podjetništva in rezultatov sta počasi izrinili kulturo povzpetništva in poznanstev.

Za nova delovna mesta ne potrebujemo več višanja javnega dolga in velikih infrastrukturnih projektov, npr. TEŠ 6. Ustvarja jih zasebni sektor.

Brez državnih podjetij in bank je oblast izgubila nadzor nad oglaševalskimi proračuni in reprogrami kreditov medijskim tajkunom. Upniki so jih zaradi neplačevanja posojil razlastili. Obvladovanje medijev z davkoplačevalskim denarjem je preteklost. Zasebni interesi se sicer občasno uveljavljajo na podobno brezobzirne načine, vendar pa medij podporo uredniški politiki namesto pri eni oblasti lahko išče pri mnogih podjetnikih, ki medsebojno tekmujejo. Tako postaja pluralnejši in zastopa širši nabor idej.«

Vaše misli se ob njenih besedah še zadnjič poigrajo s privatizacijo. Zdaj razumete, zakaj je bil odpor tako silovit. Ker korenito spreminja družbo. Preusmerja ustaljene denarne tokove in s tem ruši razmerje moči v njej. To pa ni nič manj kot mehanizem za oblikovanje bolj zdrave vladajoče piramide. Elitam iz leta 2014 to ni bilo všeč, zato so jo njena trobila skušala prikazati skrajno negativno in pesimistično. V resnici bi lahko s pozitivnimi platmi zapolnili celotno današnjo izdajo Reporterja. Potem vas premaga utrujenost.

## 2. del

[Reporter, 28.12.2014](https://reporter.si/clanek/kolumnisti/zbogom-lenin-2-del-480118)

Iz prvega dela: l. 2015 ste padli v komo, iz katere ste se prebudili l. 2035. Vmes se je Slovenija iz socialistične preobrazila v kapitalistično. Da bi vas pripravili na življenje v njej, prestajate terapijo. Danes je 20. april 2035, tema pogovora je trg dela.

»Kako bom dobil službo?« potožite terapevtki.

»Brezposelnost znaša manj kot tri odstotke. Zelo malo možnosti je, da ne bi našli primernega dela,« vam odgovori.

»Tri odstotke?« osuplo ponovite. »Kako?«

»Delavci so prilagodljivi. Delodajalci so prilagodljivi. In rezultat je zelo učinkovit trg dela.«

»Že, že ... toda koliko med njimi jih ima s. p.?«

»Ne prav veliko. Večina zaposlitev je rednih. Nekoč so poznali mnogo različnih oblik dela. Ker so bile ene davčno ugodnejše od drugih so jih delodajalci in delavci raje izbrali. Zato smo jih poenotili.«

»Čakajte ... uvedli ste le redno zaposlitev? In gospodarstvo ni propadlo, kot so trdili v 2015.?«

»To bi se zgodilo, če bi upoštevali utopične zamisli sindikatov. Toda sindikati nimajo pojma o poslu. Če bi ga imeli – bi bili podjetja. In bi lahko prakticirali tisto, kar pridigajo. Namesto da bi fleksibilnejše oblike zaposlitve naredili še bolj nesvobodne in zbirokratizirane, smo raje zaposlitev za nedoločen čas naredili svobodnejšo. Danes trg dela deluje po načelu easy hire-easy fire. Delavca je izjemno lahko najeti in odpustiti. Posledično je delo enostavno najti, večina zaposlitev pa je rednih, ker za delodajalce niso niti tvegane niti drage.«

»So pa tvegane za delavce, saj s tem izgubijo vso varnost!«

»Sploh ne. Varnost sploh nikoli ni bila povezana s konkretnimi delovnimi mesti. Povezana je bila z zmožnostjo v vsakem trenutku najti primerno delo. Človek je mnogo bolj varen, če lahko v vsakem trenutku zamenja službo; bolj, kot če njegovo delovno mesto umetno pri življenju ohranja tisočstranska neživljenjska zakonodaja.«

»Ampak potem podjetja množično odpuščajo vsakič, ko delavcev ne potrebujejo!«

»Normalno. Poslanstvo podjetij je ustvarjanje dobička. Če želite, da podjetja ustvarjajo delovna mesta, morajo ta delovna mesta ustvarjati dobiček. Tista, ki ga ne, so škodljiva. Podjetjem, ker nižajo njihovo konkurenčnost. Gospodarstvu, ker bi lahko te delavce bolje uporabili. Delavcem pa, ker je zaposlitev brez prihodnosti veliko ponižanje in stres. Cilj gospodarske politike ni, da podjetja zaposlujejo delavce, ki jih ne potrebujejo. Cilj je, da podjetja rastejo in s tem višajo potrebe po delavcih, ki jih dejansko potrebujejo. Delovna mesta, ki jih podjetje potrebuje za ustvarjanje dobička, so varna in kvalitetna tudi brez sindikatov in politike.«

»Dobiček?! Mar ni družbeno poslanstvo podjetij ustvarjanje delovnih mest?«

»Ne. Družbeno poslanstvo podjetij je ustvarjati dobiček. Denarja v banko ne daste zato, da ga bo tam čez leto manj, banka pa bo v tem času zaposlovala nepotrebne kadre. Mlad par ne varčuje v vzajemnih skladih za stanovanje zato, da bo leto za letom ustvarjal izgubo na račun novih zaposlenih. Upokojenci na začetku meseca ne želijo prejeti telegramov podpore sveže fiktivno zaposlenih na zavodu, ampak pokojnine.«

»Že, že. Toda mar niso nekateri dobički nesmiselno visoki?«

»Vlaganja v nova delovna mesta in razvoj so med najbolj tveganimi. Če prinašajo le dobičke, ki so primerljivi z varčevalnimi računi na banki ali vlaganjem v vzajemne sklade, potem ni motiva, da bi se sploh kdo šel podjetništvo. Dobički iz podjetništva morajo biti višji od tistih iz manj tveganih naložb. Višji so, bolj privlačno je ustvarjati nova delovna mesta.«

»Zdi se, da ste vse premislili. Toda zdi se tudi, da ste ustvarili družbo za najboljše. Kaj pa tisti, ki to niso? Kje jih skrivate?«

»Ravno narobe je. Uspešnejše gospodarstvo pomeni večjo in ne manjše ponudbe dela. To pa pomeni, da vsi lažje dobijo delo, ki ustreza njihovim sposobnostim. Za plačilo, ki ustreza rezultatom njihovega dela. «

»Kaj pa če je cena njihovega dela prenizka? Koliko znaša minimalna plača?«

»Minimalne plače ne poznamo. Če nekdo zasluži manj, kot je potrebno za človeka dostojno življenje, razliko doplača socialna država. Pred dvajsetimi leti so nekatere države podjetjem prepovedovale zaposlovati, če zaposlenim niso plačala najmanj neke vsote na uro. In s tem povzročile nepotrebno brezposelnost med mladimi in delavci, ki (še) niso bili primerno usposobljeni. Namesto da bi jim omogočili delati in pridobiti izkušnje, s katerimi bodo nekoč višjo plačo zaslužili, so jih obsodili na trajno brezposelnost. Bolje je, da zaslužijo toliko, kolikor je njihovo delo vredno in preostanek do za človeka dostojnega standarda plača država; kot da brezposelni sedijo doma na kavču in država plača vse.«

Še zadnjič poskusite razumeti, kaj se je zgodilo: »In odpor? Kje je avantgarda delovnega ljudstva? Kje so intelektualci?«

»Pomrli so od starosti.«

Njeni neobremenjeni odgovori vas pečejo. Občutek imate, da vam je z njimi ukradla mladost in razvrednotila življenje. Je bilo res preživeto v lažeh? Potem se spomnite na uboge duše, ki so nekoč na zborovanja nosile stare uniforme in slike Tita. Nenadoma vas ne zanima več, kaj je s prihodnostjo narobe, ampak le še to, kaj je z njo prav. Komaj čakate, da izveste, kaj se je v preteklih dvajset letih zgodilo z javno porabo.

## 3. del

[Reporter, 4.1.2015](https://reporter.si/clanek/kolumnisti/tomaz-stih-zbogom-lenin-iii-del-480128)

Iz prejšnjih nadaljevanj: l. 2015 ste padli v komo, iz katere ste se zbudili l. 2035. Vmes je socializem propadel, Slovenija je postala običajna kapitalistična država. Da bi vas pripravili na življenje v njej, prestajate terapijo. Danes je 1. maj 2035. Običajen delovni dan. Tema pogovora z vašo terapevtko je javni sektor.

 

»Ta sanatorij je državna last,« vprašujoče izstrelite.

»Zasebna.«

»In kdo mi plačuje zdravljenje?«

»Država.«

»Sliši se kot prelivanje javnega denarja v zasebne žepe.«

»V resnici pa je le njegovo skrbno upravljanje. Če uspe državi za isti poseg pri zasebnemu izvajalcu doseči boljše pogoje kot v državnem podjetju, ostane za zdravljenje več denarja. V skladu s pravili javnega naročanja je pravzaprav njena dolžnost, da tako ravna.«

»Toda zavarovanje je državno?«

»Zasebno. Vas časti država, ker ga nimate. Zaradi drugega člena ustave.«

»Tam piše, da smo socialna država? Kako gre to skupaj z zasebnim zavarovanjem in zdravstvom?«

»Država financira zdravljenje tistim, ki si tega ne morejo privoščiti. To pomeni, da je socialna. Izvaja pa ga lahko vsak, ki je za to usposobljen. V ustavi ne piše, da bi morali biti tudi vsi izvajalci v večinski lasti države. To ne bi bilo socialno, ampak socialistično. Cilj javnega zdravstva je, da imajo vsi ljudje kvalitetno zdravstveno varstvo, ne pa več služb v javnem sektorju.«

»Ali potem državnih zdravstvenih ustanov ni več?«

»Manj jih je, ker država ni primarni ponudnik teh storitev. Nekoč je bilo, denimo, lekarništvo organizirano kot teritorialni monopol. Država vam je, kot kakšna mafija, dovolila lekarniško dejavnost le, če teritorij že ni pripadal komu drugemu. Lekarne pa so bile večinoma državne ali občinske. Danes jo lahko odpre vsak, ki izpolnjuje strokovne kriterije.«

»Kako pa potem zagotavljate teritorialno kritje. Bolan človek vendar mora imeti lekarno v bližini?«

»S konkurenco. Pred dvajsetimi leti je bila zasebna pobuda dovoljena le, če ni delala konkurence državi. Danes pa država odpira lekarne le tam, kjer ni dovolj zasebne pobude. Enako smo uredili zdravstvene domove, šole, bolnišnice. Ker se država zanaša na zasebni sector, je vse skupaj ceneje in učinkoviteje«.

»Ali to pomeni, da se je širši javni sektor skrčil?«

»Da. V primerjavi z 2015 je v njem skoraj štirideset odstotkov manj zaposlenih. Javna poraba je 32 odstotkov BDP, kot je v Švici.«

»Kako vam je to uspelo?« glasno podvomite.

»Zaradi privatizacije so številni zaposleni v javnem sektorju nenadoma postali zaposleni v zasebnih podjetjih. Razliko pa smo dosegli z naravnim odlivom in upokojevanjem. Recept je bil pravzaprav znan, še preden ste padli v komo; le takratna populistična politika ni nikoli držala obljub. Ko pa so se po zlomu države glavne politične stranke zavezale k manjšem obsegu javnega sektorja in javne porabe ter cilj 30–35 odstotkov BDP javne porabe zapisale v ustavo – se o tem nismo več prepirali. Le še o načinih, kako to doseči.«

»Pa davki? So pravični?«

»Delo je razbremenjeno, rente pa nekoliko bolj obdavčene. S postopnim nižanjem progresij smo dosegli enotno davčno stopnjo.«

»Toda bogati plačajo manj,« razburjeno ugovarjate.

»Ustvarjalni in sposobni plačajo skoraj vse davke v državi.«

»Kako?«

»20 odstotkov od milijona evrov je stokrat več kot 20 odstotkov od deset tisoč evrov. Zato je bil naš cilj privabiti čim več takšnih, ki znajo vsako leto ustvariti milijon. Ključna pri tem sta bila naša resnost in pogum pri izvajanju reform. Naše Alpe in zelene doline bi si že prej marsikdo, ki zna in ima, izbral za dom, če jih uradniki ne bi tako vztrajno odganjali. Šele odločne spremembe so jih prepričale, da je Slovenija na pravi poti. Da bi postali Švica, smo se najprej morali začeti obnašati kot Švicarji.«

»In postati bolj pošteni,« dodate.

»Z zmernimi davki in prispevki se je izboljšala tudi davčna kultura. Ljudje niso neumni. Če jim država zapleni polovico dohodka, se bodo skušali temu izogniti. Četrtino pa bodo plačali, ker se jim to zdi pošteno. Posledično potrebujemo manj represivnih organov – policije, inšpekcij idr.«

»Sliši se kot davčna oaza, toda vsi to ne morejo biti,« ugovarjate.

»Točno! Ravno dejstvo, da je okoli nas toliko davčnih puščav, nas dela privlačne in bogate. Končno se zavedamo, da moramo z okolico tekmovati!«

Vajin pogovor prekine pisk na uri, ki oznani konec terapije.

»Čakajte,« proseče vkliknete. »Še zadnje vprašanje. Kako je z enakostjo?«

Terapevtka smeje odgovori: »Dohodkovne razlike so zelo velike. Naša socialna mreža preprečuje, da bi tisti, ki mu v življenju zdrsne, pretrdo padel na tla. Ni pa kletka, ki bi kogarkoli omejevala navzgor. V Sloveniji lahko postanete vse, kar je v vas. Ko smo se odločili biti Švica, smo sprejeti tudi švicarsko modrost - da so eni ljudje bogatejši od drugih, s tem ni nič narobe.«

Nemirno se presedete: »Velika dohodkovna neenakost? Zdaj ste me pa razburili!«

Terapevtka vas pogleda in reče:»Bi morda pokadili joint? Brez skrbi, je v osnovnem paketu zdravstvenega zavarovanja.«