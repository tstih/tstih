# Govor na srečanju Liberalnega in Libertarnega kluba

**22. januar 2006**

Drage kolegice,
spoštovani kolegi,
vesel sem, da smo se uspeli zbrati v takšnem številu.

Danes imamo tu ambicijo združiti prijetno s koristnim -
Majhen, družabni dogodek za nas in novo priložnost za Slovenijo.

Ker je namen današnjega srečanja pogovor o bodočih ciljih Libertarnega in Liberalnega kluba  (in ker imam samo pet minut časa) bom danes razpravljal samo o tej temi.

V letu 2006 bi si želel skupaj z vami doseči tri glavne cilje.

**Prvi cilj** je dogovor o zavezništvu vseh liberalnih organizacij v Sloveniji. Moje mnenje je, da moramo biti med sabo iskreni, da pa nas je premalo za destruktivne prepire. 

Tisto kar združuje Libertarni klub, Liberalni klub in simpatizerje je pomembnejše od naših razlik. 

Današnje prijetno druženje je prvi korak na poti k temu cilju.

**Drugi cilj** je nadaljevanje in širitev naše grassroot kampanje v tem letu. 

Ko smo leta 2003 ustanovili Libertarni klub nas je bilo sedem.

Danes nas je, aktivnih in pasivnih članov, nekaj sto. 

Leta 2007 pa bi se želeli šteti v tisočih.

**Tretji, morda najambicioznejši cilj** pa je presegati ideološke boje znotraj Slovenije.

Libertarci imamo edinstveno priložnost, da to storimo; ker kombiniramo najboljše z leve in z desne. 

Smo zagovorniki istospolnih parov in majhne in učinkovite države. 

Verjamemo v svobodo osebnih izbir in prosti trg, v naših očeh je prosti trg cena svobode – prosti trg je odgovornost.

In ravno zato, ker libertarci in liberalci kot "tretji blok" lahko presegamo delitve, nas naši dragi prijatelji na levi in na desni poslušajo. 

Borut Pahor govori o fleksibilnem trgu delovne sile.  Janez Janša je ukinil avtomobilske nalepke, oslabil notarski kartel, ukinja prisilno članstvo v Gospodarski Zbornici Slovenije. Anrej Bajuk govori o poenostavitvi davčnega sistema in znižanju davkov. 

Čeprav nas večina verjame, da liberalizem nekaterih izrazito anti-liberalnih strank koalicije ni dobronameren, ampak ga je izsilila realnost, je izpolnitev naših predlogov državljankam in državljanom vendarle zvišala blagostanje in jim omogočila večjo izbiro.

Kolegice in kolegi. Prva lastovka ne prinese pomladi. Lahko pa jo oznani.

Vse to smo dosegli zato, ker smo znali združevati.

V letu 2006 si libertarci želimo zaključiti pot -

**od sejalcev semen dvoma do

pridelovalcev kulture upanja.**

Slovenija išče novo vizijo - mi jo nudimo. Naša vizija; naš dobronamerni predlog našim dragim prijateljem z leve in z desne je  – DRUŽBA USTVARJANJA.

Za konec bi bilo lepo, če bi prisotnim obljubil svetlo prihodnost. Ampak je ne morem. Ravno libertarci smo namreč nosilci kulture, da moraš, če si želiš nekaj imeti – to najprej ustvariti. 

Prihodnost bo, kar bomo skupaj naredili iz nje.

Zato vam lahko obljubim le, da bom sam trdo delal za izpolnitev zastavljenih ciljev  in upam, da boste vi ravnali enako. 

Hvala.