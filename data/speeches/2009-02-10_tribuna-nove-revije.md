# Govor na tribuni Nove Revije "Izziv odpora"

**10. februar 2009**

Mit o dinamičnih razmerjih med varnostjo in svobodo je iluzija socialdemokracije že od Munchenskega sporazuma. 

Še včeraj so po Sloveniji krožile razlage gospodarske krize kot nekakšne šibe božje. Kot kazni za greh svobode. Ironija zgodovine je, da so vzroke za krize vselej najhitreje našli tisti, ki so o njih najmanj vedeli. Zato ker jih pri razlagi ni omejevala poštenost, skromnost in znanje.

Danes, ko domnevno varna Slovenija doživlja drastične padce na vseh ključnih področjih - pri izvozu, pri investicijah in pri industrijski proizvodnji – in vemo, da bo okrevanje ravno zaradi naše statičnosti dolgo in mučno je mita o krizi, ki da bo kaznovala dekadentne zahodne družbe za njihov gospodarski razcvet nas pa obšla, konec. 

Ves ta čas smo se odrekali svobodi, na koncu pa smo izgubili tudi varnost.

Poetična pravičnost je, da okostnjaki gradualizma padajo iz omar tistim, ki so jih tja tudi naselili. Politična opcija, ki je v Sloveniji najbolj zrcalila vrednote političnega korporativizma je pod težo razmer prisiljena v točno tiste spremembe, ki jih je v prejšnjem mandatu iz opozicije tako nezrelo demonizirala. Največja ovira njenemu razumnemu in usklajenemu delovanju pa je, da jih ne druži skupna vizija, ampak ljubezen do oblasti in državnega proračuna, fobije pred političnimi tekmeci in ideološko-interesni odpor do tistih zdravo-razumskih politik, ki jih Slovenija danes najbolj potrebuje.

In tako del vlade oznani nek ukrep, nor ali pameten; drugi proti njemu protestira; tretji ga prekliče; mi pa se kislo smejimo in tonemo. 

Izziv odpora ni v strmoglavljenju konkretno te vlade. Je v odgovoru na vprašanje, kakšno Slovenijo si želimo po porazu korporativistične politične kulture. Na to kulturo ni imuna nobena politična opcija. Izziv odpora je oblikovanje skupne idejne alternative, ki ne bo temeljila na fobijah pred političnimi tekmeci, niti v želji priti na oblast za vsako ceno; ampak na naših upih in sanjah o tem, v kakšni državi si želimo živeti. Skupaj, z našimi političnimi tekmeci.

Izziv odpora je, da se ob prihodu na oblast opozicija ne bo razklala, kot se je vedno, ne glede na to katere barve je bila. Da se zaradi poraza tekmeca ne bo znašla v krizi identitete in se kot jojo vračala na nekdanja bojišča; kulturna, razredna in ostala; ampak bo razumela, zakaj pustiti preteklost za sabo ker bo vedela – kaj vse nudi prihodnost. 

Poskušal vam bom odstreti okno vanjo. 

**Prvič**. Predstavljajte si Slovenijo, kjer biti socialen ne pomeni glasno zahtevati več sociale; ko pride račun zanjo pa pokazati s prstom na soseda z boljšim avtomobilom, češ, naj kar on plača. Ampak pomeni prizadevati si, da bi sam prispeval več. Predstavljajte si Slovenijo, kjer smo ponosni na enotno davčno stopnjo, ker ta kaže odgovornost, odraslost in pripravljenost slehernega državljana plačevati lastne račune. Predstavljajte si Slovenijo, kjer se ljudje bolj kot nesreče svojih sosedov veselijo njihove sreče. Predstavljajte si Slovenijo, kjer se zavisti ne skriva za nekakšno razredno bojevništvo in kvazipravičniške floskule; ampak so namesto tega ljudje zadovoljni z življenjem, kakršnega so si ustvarili in znajo zato srečo deliti. Predstavljajte si Slovenijo, v kateri nihče ni označen za zlega ali eogističnega samo zato, ker mu je v življenju uspelo. 

**Drugič**. Predstavljajte si Slovenijo z javno porabo med 30 do 35 odstotki BDP. Ko ta deluje kot stabilizator gospodarstva in ne kot njegovi okovi. Ko je konkurenco omogočena na vseh gospodarskih področjih. Ko ni izjem na trgu dela. Ko so osnovne dobrine cenejše, ker jih zaradi manj ovir ustvarjanju več proizvedemo in morajo prodajalci bolj tekmovati za naš težko prisluženi denar. Nobena lustracija, nobena »druga gospodarska elita«, noben sklad za pluralnost medijev - ne bodo zrahljali primeža sedanjih politično-korporativnih elit bolje od prostega trga in zdrave konkurence. 
Predstavljajte si Slovenijo z manj birokracije. V njej ljudje plačujejo nižje davke in imajo več razpoložljivega dohodka. Lahko varčujejo za svojo pokojnino. Naše gospodarstvo je zdravo in privlačno; mladi strokovnjaki iz vsega sveta pa čakajo pred našimi ambasadami, da bodo lahko delali v naši državi in ne le, da nas izrabijo kot odskočno desko. 

**Tretjič**. Predstavljajte si Slovenijo, v kateri namesto medgeneracijskega kanibalizma vlada medgeneracijska solidarnost. V kateri stranke Desus sploh ni in je zato pokojninski sistem stabilen. V kateri se ne pričakuje da so tisti, ki bodo imeli 150 evrske pokojnine, plačujejo višje prispevke in bodo delali v pozna šestdeseta leta solidarni s tistimi, ki imajo 600 evrske pokojnine, so se upokojili v zgodnjih petdesetih in so plačevali pol nižje prispevke. Ampak je lahko tudi obratno in upokojenci to naredijo z ljubeznijo do svojih otrok. Predstavljajte si Slovenijo, kjer vsak enkrat letno prejme od vlade kuverto in v njej natančen izračun pokojnine in pogoje upokojevanja. Vlada pa dejansko ve in lahko prikaže, kako bo v pismu obljubljeni denar izplačala namesto kuvertnega populizma. Predstavljajte si, da se pogoji za upokojevanje ne spreminjajo (na slabše) vsako leto. Predstavljajte si, da se vsak lahko upokoji, ko si to želi in prejema pokojnino iz svojih lastnih prihrankov in ne iz miloščine države, niti iz prispevkov prihodnjih generacij.

**Četrtič**. Težave je smiselno zdraviti tam, kjer nastajajo. Predstavljajte si Slovenijo, ki se namesto z nekakšnim "zlom zahodnega liberalnega kapitalizma" in ustvarjalnih in prizadevnih ljudi sprašuje, kaj delajo narobe in kako pomagati tistim, ki se težko prebijejo čez mesec. Ki je osredotočena na napake. Želi spremeniti tiste, ki dejansko imajo težave in ne tistih, ki jih nimajo. Predstavljajte si Slovenijo, ki ideala enakosti ne zasleduje z razlaščanjem tistih, ki ustvarijo veliko, ampak z višanjem produktivnega potenciala tistih, ki ustvarijo premalo. Kjer revščina ni moralna vrednota, ampak stiska. Slovenijo, iz katere ne skušamo voditi in kritizirati najuspešnejših na svetu, ampak namesto tega reševati svoje lastne probleme. Slovenijo, v kateri si ne izmišljujemo kazalcev ki bedo spreminjajo v moralno drži; ampak namesto tega popravljamo svoje napake.

**Petič**. Predstavljajte si Slovenijo, kjer vse zdravstvene storitve -tako kot doslej- financiramo javno. Hkrati pa so vse zavarovalnice in bolnice kvalitetne in učinkovite, kot da bi bile zasebne. In dejansko tudi so zasebne. Kot v Švici. Predstavljajte si Slovenijo, kjer šolanje vsakega otroka plača država. Vendar pa lahko starši zanj izberejo poljubno zasebno šolo. Spomnimo se, kako so izgledale trgovine v socializmu in kako izgledajo supermarketi danes. To je razlika med centralno-planskim in zasebnim. Samo zato, ker država za nekaj plača ji tega ni treba tudi izvajati. Predstavljajte si Slovenijo, kjer državljanke in državljani razumejo, da javna storitev pomeni javno financiranje, ne pa tudi državnega izvajanja.

**Šestič**. Predstavljajte si Slovenijo, kjer ljudem pravico prisodijo v življenjskih rokih. Predstavljajte si, da je nekaj normalnega, da prej kot v letu dni rešijo vaš primer. Slovenijo v kateri so zakoni nekomplicirani, vendar dosledno izvajani. Kjer na ustavnem sodišču ni sodelavcev nekdanjega totalitarnega sistema. Slovenijo brez  političnih blokad preganjanja domnevnih zločinov le zato, ker so bili storilci "prave politične barve". Predstavljajte si Pravno fakulteto s tujimi predavatelji in sodniško strukturo z mladimi strokovnjaki na vrhu. 

**Sedmič**. Predstavljajte si Slovenijo z manj kulturnimi boji. Kjer se viktimizacije marginalnih skupin ne zlorablja za promocijo lastne politične opcije. Kjer se ne skuša nenehno namerno ustvarjati konfliktov tam, kjer že danes vlada soglasje. Predstavljajte si Slovenijo, ki zakonsko priznava libertarni koncept samolastništva posameznika. Ki se ne boji ukrepov, ki so jih že sprejeli narodi, ki so prestali zgodovinski test treznosti. Kar je dobro za Švicarje je dovolj dobro tudi za nas. Predstavljajte si Slovenski narod, ki ga tako kot druge narode, ki so šli skozi tragično izkušnjo državljanjske vojne združuje tisto, kar je bilo v državljanjski vojni dobrega na obeh straneh - boj proti okupatorju, fašizmu in socializmu, namesto da ga še vedno deli izdajstvo naroda v obliki kolaboracije, antisemitizma in socialističnega totalitarizma.

In za konec še ena egoistična. Predstavljajte si, da lahko nekdo izrazi misli izražene v tem prispevku in ga tisti, ki se ne strinjajo z njim ne imenujejo neoliberalec, socialni darwinist, ameriški apologet, vulgarni ekonomist – ampak preprosto – politični ali idejni tekmec.

Hvala.