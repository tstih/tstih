# Govor na protestu proti prepovedi samogradenj

**17. februar 2012**

Ko sem bil star *nekaj-in-dvajset* let sem imel zelo lepo ljubimko. Če bi naju razporedili na lestvici lepote bi bila na prvem mestu Barbara, sledil bi jaz, najgrši od vseh pa bi bil Slavoj Žižek. In kadar si je Barbara kaj res močno želela in ji nisem ustregel mi je rekla:”Glej Tomaž, ako nečeš ti, hoče druga tri.” To me je zmeraj razbesnelo. Ker sem vedel, da ima prav.

Danes se bližam štiridesetim. Samo še nekaj let bom lepši od Slavoja Žižka. K sreči pa nisem edini, ki mu leta niso prizanesla. In kadar si od kakšne vrstnice kaj res močno želim, ji po vseh letih končno lahko tudi jaz zabrusim: ”Ako nečeš ti, hoče druge tri.”

Približno tako je na trgu. Enkrat ste šibkejši, drugič močnejši od nasprotne strani. 

In preteklih 20 let so bili kupci stanovanj v Sloveniji vedno šibkejši od prodajalcev. Ker je povpraševanje presegalo ponudbo, so jim prodajalci lahko vsilili vse za vsakršno ceno. In če jim kaj ni bilo všeč je veljalo: ”Ako nečeš ti hoče druga tri.” 

Kljub temu, da so se stanovanja vsako leto iz življenjskih ciljev mladih vse bolj spreminjala v njihove življenjske fantazije, pa se -hvalabogu- nihče nikoli ni spomnil in predlagal, da se z zakonom prepove kupovanje po “previsokih cenah”. Ko je kriza razmerje moči obrnila v prid mladim pa so iz vseh lukenj pričeli lesti lobisti, ki si želijo na račun davkoplačevalk in davkoplačevalcev pomagati gradbenikom in investitorjem. 

Predlagajo, da: država odkupi štiri tisoč njihovih nasedlih investicij, država poskrbi za infrastrukturne projekte, da bodo imeli posel in celo prepove ljudem graditi svoje domove, da bodo prisiljeni kupovati pri njih.

V nacionalnem interesu. Oziroma, kot se je nekoč reklo, za narodov blagor.

Gibljemo se v napačno smer. Medtem, ko naši sosedje sprejemajo ukrepe, s katerimi bodo naredili lastništvo stanovanja bolj dostopno -denimo ukinjajo gradbena dovoljenja za družinske hiše- mi še zaostrujemo pogoje.

Dražimo stanovanja mladim, da bi pomagali obrnikom. Obljubljamo državne intervencije na trg, s katerimi bomo vse do vratu obdavčili in zadolžili.

Če sprejmemo zakon s katerim bomo državljankam in državljanom prepovedali graditi svoj dom, ni veliko upanja, da bo zaradi tega gradbena dejavnost zadihala s polnimi pljuči. Samogradnje številnim družinam niso zgolj olajšale lastništva lastnega doma, ampak so jim ga sploh omogočile. Vlada najverjetneje s predlaganim ukrepom obrtnikom ne bi povečala posla, tako kot upa; ampak bi namesto tega podražila gradnjo in še dodatno zmanjšala obseg del.

Vlada se premalo zaveda, da ima vsako omejevanje trga in konkurence na takšen način, poleg benefitorjev tudi žrtve. In da se večinoma izkaže, da je skupna škoda, ki jo povzročimo žrtvam mnogo višja od koristi benefitorjev.

Predlagatelji prepovedi gradnje v lastni režiji trdijo, da predlog obračunava z delom na črno. Ampak s prepovedjo poštenim ljudem graditi se vse ljudi vnaprej obravnava kot potencialne kršitelje zakonov. V Sloveniji ponavadi ne obesimo 99 nedolžnih, da bi poleg njih visel en kriv, ampak tistemu, ki dela na črno – v postopkih dokazujemo krivdo. 

Spoštovana vlada, če želite obračunati z delom na črno odpravite vzroke zanj. Prvi in poglavitni je vaša previsoka poraba. Če vi ne bi v vseh fazah gradnje pristavljali svojega lončka bi bile hiše cenejše. Večaj dostopnost oziroma nižja cena stanovanj bi omogočila ekonomijo obsega. In nikomur ne bi bilo treba graditi v lastni režiji. Kdor je gradil hišo do tretje gradbene faze, se vselil v nadstropje in jo zaključeval petnajst let ve o čem govorim. Kdor je ni, pa naj vsaj poskuša razumeti, da gradnja v lastni režiji večinoma ni izbira, ampak nuja oziroma za marsikoga edina priložnost. Da bo kdaj kje doma.

Spoštovana obrtna zbornica. Pozivamo vas, da ta predlog vlade razglasite za pogajalski nesporazum. Da javnosti pojasnite, da si v želite da država rešuje vaše resnične probleme. Kot so previsoka javna poraba in z njo povezane obdavčitve, ki vas delajo nekonkurenčne. In nedelujoča pravna država ter z njo povezana plačilna nedisciplina. In da na ta način vladi omogočite, da lahko odstopi od namere ljudem prepovedati graditi lastne hiše.

Danes se nismo zbrali, da bi od vlade zahtevali javni denar. Nismo se zbrali, da bi od vlade zahtevali, da karkoli prepove drugim ljudem. Nismo se zbrali niti, da bi ohranili kakšno svojo ugodnost. Zbrali smo se, da obranimo svojo svoboščino. Da smemo graditi lasten dom.

Spoštovana vlada. Pozivamo vas, da opustite svojo namero in ta predlog umaknete. Spoštovani poslanci. Če vlada svoje namere ne opusti, vas pozivamo, da glasujete po svoji vesti in zakon zavrnete. Spoštovani državni svet. Pozivamo vas, da na ta zakon, če bo sprejet, vložite veto.

In če tega predloga ne bo zaustavil nihče izmed vas, ga bomo zaustavili mi.