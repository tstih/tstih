# Govor na kongresu Državljanske liste

**27. april 2012**

Kolegi in kolegice. Državljanska lista je programska stranka. Ne družijo nas kratkoročni oportunistični vzgibi - bližina proračuna ali želja po moči - ampak skupna vizija Slovenije, v kateri želimo živeti. In jo zapustiti tistim, ki bodo prišli za nami.

Od viharnih ustanovnih dni, pred šestimi meseci, je naša stranka prehodila pot od politične novorojenke, pa do druge največje stranke v vladi. V tem času smo se trudili izpolniti tisto, kar ste od nas pričakovali in je vsem na očeh - ves čas pisalo v našem programu.

Začeli smo udejanjati naše zaveze 
1. vključujoči in sodelovalni vladavini, 
2. fiskalni odgovornosti in 
3. ciljnem in programskem vladanju.

Zmanjšali smo število ministrstev.

Predlagali smo paket kratkoročnih varčevalnih ukrepov in rebalans proračuna za 2012, ki je pred sprejetjem v parlamentu. Ravnali smo po načelu “najprej bomo vzeli sebi” in predlagali omejitve političnih elit. Te dni odmeva iniciativa naših parlamentarcev o ukinitvi državnega sveta.

Hkrati smo s socialnimi partnerji uspešno izpogajali izhodišča za socialni sporazum. Le ta določajo okvire prihodnjih pogovorov o strukturnih reformah na področju trga dela, pokojnin in zdravstva. Zanje si bomo lahko vzeli več časa!

Socialni sporazum bo, če bo dosežen, segal leto dni prek uradnega mandata vlade. S tem smo zavestno olajšali priprave na pogajanja s socialnimi partnerji o teh za vse pomembnih stvareh prihodnji vladi. Ne glede na to, čigava bo. To je duh naše stranke.

Nikoli, od ustanovitve države, gospodarstvo ni v tolikšni meri polagalo svojih upov v kakšno vlado ali politično stranko, kot jih danes polaga v nas. Iz naših dejanj so spoznali, da mislimo resno.
Oblikovali smo pravilo odgovornih javnih financ, ki pravi, da v Sloveniji ne trošimo več, kot ustvarimo. In predlagali, da ga zapišemo v ustavo. Opozicijska zavrnitev ne pomeni, da načela odgovornih javnih financ ne bomo uveljavljali v praksi in da v mandatu ne bomo uravnotežili proračuna. S tem opozicija sporoča le, da oni ne nameravajo trošiti odgovorno.

Odpravili smo nekatere ovire za vstopanje strateških partnerjev v državna podjetja, denimo neskladje med močjo in odgovornostjo AUKN.

Sprejeli smo kopico manj tektonskih, a ne manj pomembnih spodbud za ustvarjanje. Ob splošnem odobravanju poslovne skupnosti smo vrnili omejitev gotovinskega plačevanja pravnih osebna prejšnjo mejo. Zvišali smo investicijske olajšave, da bodo podjetja lahko vlagala v razvoj in nova delovna mesta.

Davčno si želimo razbremeniti srednji razred in gospodinjstvom letno iz denarnice izpuliti nekaj sto evrov manj. Preprečiti želimo nepremišljeno in populistično višanje davkov, ki bi znova zadušilo svobodno gospodarsko pobudo in inovacije; ter zavist in razredni boj povzdignilo na raven moralnih vrednot.

Prav te dni oblikujemo izhodišča za pavšalno obdavčevanje. Trudimo se, da bi se poštenost in zakonitost, odslej in za dlje časa, v Sloveniji bolj izplačala. Da bi del »dela na črno« migriral v »delo na belo«, na ta način pa bi z več proračunskimi prihodki omilili ostre, a nujne varčevalne ukrepe.

Ne le doma, spremembo smeri naše ladje so zaznali tudi izven Slovenije. Mednarodni trgi izražajo več zaupanja v nas in v naše delo. Odkar finančno ministrstvo vodi minister Državljanske liste se lahko znova zadolžujemo z vzdržnimi obrestmi. Resnični težavi Slovenije nista bili le pokojninska reforma ali malo delo, ampak splošna neverodostojnost oblasti.

Državljanska lista ne more segati preko mej našega dejanskega in skromnega političnega dometa. Imamo le osem poslancev in prihodnje dogodke v večji meri nadzirajo in zanje odgovornost nosijo tisti, ki jih imajo trikrat več. Kljub temu pa so v naših rokah vsi vzvodi za to, da sami delujemo verodostojno in s tem krepimo verodostojnost vlade, parlamenta in države.

Skozi temen gozd nepriljubljenih in bolečih ukrepov že vidimo na jaso optimizma. Če vztrajamo, če držimo linijo, če nadaljujemo po zastavljeni poti spodbud ustvarjanju na eni in fiskalni odgovornosti na drugi strani; bodo pri nas spet vladale in se izplačale naše pregovorne lastnosti.

Slovenija bo spet uspešno evropsko gospodarstvo poštenih, premišljenih,odgovornih, delovnih in skromnih!

Kolegi in kolegice. V kratkem času smo dosegli veliko, ker smo bili zvesti svojemu programu in vrednotam. Ostanimo trmasti reformisti do konca mandata, pa za Državljansko listo ne bo mej in bo vse mogoče!

Hvala.